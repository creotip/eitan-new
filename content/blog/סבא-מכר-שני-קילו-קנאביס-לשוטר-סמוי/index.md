---
title: סבא מכר שני קילו קנאביס לשוטר סמוי
date: "2016-05-06T23:46:37.121Z"
description: 'תושב ירושלים ללא עבר פלילי, הנאשם בסחר בסם מסוכן, אמר בבית המשפט: "כשלתי לראשונה בחיי אחרי 61 שנים ואני מתבייש במעשיי". השופט ששחרר אותו למעצר בית: "כישלון חד פעמי גם אם חמור ביותר"'
---

ראובן לוטינגר, תושב יבנה שחצה זה מכבר את גיל 60, קיבל לפני יותר מחודש (1.2) שיחת טלפון מאדם מסוים שהזדהה כמי שרוצה לקנות ממנו כמות גדולה של קנאביס. לוטינגר, אב לארבעה וסב לשני נכדים, קבע עם האיש בתחנת דלק בכביש 38, סמוך למושב אשתאול. הוא הגיע אל המקום ברכבו, נכנס לרכבו של הקונה, וישב בכיסא הקדמי הימני. כאשר הקונה שאל אותו "הבאת לי את העניין?", הוא השיב לו: "זה באוטו". יחד יצאו השניים ופנו לרכבו של לוטינגר, שם הוא פתח את תא המטען, הוציא תיק ומסר לקונה. הקונה פתח את התיק, קרע שקית שהיתה בתוכו והריח את תוכנה. אחרי שהביע את שביעות רצונו, ניגשו השניים שוב לרכבו של הקונה, שמסר ללוטינגר חבילת שטרות.

לוטינגר החל לספור את השטרות שניתנו לו, אבל לא הספיק לסיים. בלשים מימ"ר ירושלים שעקבו אחר התנהלותו במהלך העסקה, קפצו לעבר הרכב ועצרו אותו על סחר בסם מסוכן. לוטינגר הבין כמעט מיד שגם "הקונה" שמסר לו את חבילת השטרות הוא בעצם שוטר סמוי, שסיכם איתו באותו היום על העסקה: שני קילו קנאביס תמורת כ-100 אלף שקל.

מלבד כתב האישום שהוגש נגד לוטינגר, שלוחת התביעות של משטרת ירושלים הגישה גם בקשה להארכת מעצרו עד תום ההליכים. הוא נשלח לשירות המבחן לקבלת תסקיר, שהוגש לשופט בית משפט השלום בירושלים, דוד שאול גבאי ריכטר, לקראת הדיון שהתקיים בסוף השבוע שעבר (2.2). בדיון הזה ביקשו הסנגורים, עורכי הדין יניב פרץ ואיתן כבריאן, לאמץ את המלצת שירות המבחן ולשחרר את הנאשם למעצר בית בפיקוח בני משפחתו, בין היתר לנוכח העובדה שאין לו עבר פלילי כלל. הסנגורים הוסיפו וציינו כי מדובר באדם שנקלע בעבר לקשיים כלכליים לאחר שהמפעל בו עבד נסגר.

"כשלתי לראשונה בחיי אחרי 61 שנים ואני מתבייש במעשיי, מביע חרטה ובטוח שזה יקרה רק בעוד 61 שנים. לעולם לא אחזור על דבר כזה שוב", אמר לוטינגר בעצמו בבית המשפט.

השופט ריכטר שראיין את בני משפחתו של לוטינגר ציין בהחלטתו כי התרשם מהם לחיוב, בדיוק כמו שירות המבחן. "מדובר באדם ללא כל רקע פלילי אשר כשל כישלון חד פעמי גם אם חמור ביותר", ציין השופט והורה לשחרר את הנאשם למעצר בית אצל בני משפחתו ביבנה, בפיקוחם ובכפוף להפקדת 7,000 שקל במזומן, והתחייבות עצמית של 10,000 שקל.
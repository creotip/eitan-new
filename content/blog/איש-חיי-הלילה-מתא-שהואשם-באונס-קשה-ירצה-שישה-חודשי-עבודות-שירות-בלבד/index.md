---
title: איש חיי הלילה מת"א שהואשם באונס ירצה  עבודות שירות 
date: "2015-05-06T23:46:37.121Z"
description: 'הרב יפתח סופר פנה לתלמידו, הציע לו 1000 שקל וביקש ממנו "לעשות מצווה": לטפל באדם שהולך עם נשים נשואות. התוכנית כמעט יצאה לפועל. הרב הודה, ויבצע עבודות שירות'
---

זה התחיל רע: יענקלה טל, הבעלים של "המסבאה" ומהדמויות המיתולוגיות בחיי הלילה של תל אביב, הזמין מלצרית לביתו וקרע את חולצתה. אבל נגמר טוב יחסית: העבירה המקורית, ניסיון אונס, הוחלפה במסגרת הסדר טיעון במעשה מגונה בכוח וטל נידון לעבודות שירות בלבד

יעקב (יענקלה) טל (62), בעל מועדון ההופעות הים תיכוני "המסבאה" בנמל תל אביב, שהואשם בניסיון אונס של מלצרית, ירצה עבודות שירות בלבד, אחרי שכתב האישום נגדו תוקן בהסדר טיעון והעבירה המקורית בה הואשם נמחקה והוחלפה במעשה מגונה בכוח.

למי שאינו מכיר נספר, כי יענקלה טל הוא דמות מיתולוגית בעולם חיי הלילה בתל אביב. בימי הזוהר של שנות ה-90, המסבאה שלו ברחוב הירקון היתה מקום הבילוי המועדף על רבים וגם על מייסדי סצנת ההימורים והטיסות לבתי קזינו באירופה. אלה חגגו במסבאה של יענקלה עם שירי ארץ ישראל, ואיתם הדמויות הבולטות בעולם התחתון דאז, ביניהם זאב רוזנשטיין, האחים גבריאלי, יחזקאל אסלן ועוד. והיום, המסבאה של יענקלה היא מועדון מצליח לקריוקי ארצישראלי בנמל. עד היום מבלים בה כל המי ומי, בהם סלבריטאי הזמר המזרחי, וגם אותם ניתן לראות גם בין מאות הצילומים שהמקום מפרסם דרך קבע בדף הפייסבוק שלו.

המתלוננת נגד טל היתה מלצרית מתלמדת, בשנות ה-30 לחייה, שעבדה כמה חודשים בפאב הוותיק. במקביל היא עשתה מפעם לפעם גם עבודות ניקיון בביתו של טל.

כתב האישום נגד טל הוגש רק בינואר השנה, למרות שהפרשה היא משנת 2009. על פי עובדות כתב האישום, שהוגש על ידי עו"ד אלירם גלעם, באחת השבתות סמוך לשעה שש בבוקר, לאחר שסיימה את עבודתה במועדון, הציע טל למלצרית להסיעה הביתה, אך בדרך אמר לה כי יעצרו בביתו לסידור כלשהו, כדי להביא אוכל לבנו.

לפי כתב האישום, המלצרית הסכימה להצעה, ואף נכנסה לביתו של טל לאחר שהזמין אותה פנימה ואמר לה כי הוא צפוי להתעכב מעט. שם, בדירה, הוא התיישב לידה, החמיא לה על יופיה והבטיח שיעשה ממנה "מלכה" אם רק תסכים לעזוב את בעלה ולחיות איתו.

לאחר שהמתלוננת אמרה לו שאינה מעוניינת בו "בשלב זה", טל נישק אותה והרים את חולצתה כנגד רצונה. אחר כך השכיבה על הספה, הוריד את מכנסיה וקרע את חולצתה וחזייתה.

כל העובדות הופיעו הן בכתב האישום המקורי והן במתוקן בו הודה טל. ואולם, לפי האישום המקורי הוא התכוון לבעול את המתלוננת כנגד רצונה, והיא הצליחה לחמוק מאונס ולהימלט מהדירה אחרי שביקשה שיביא קונדום. באישום המתוקן נמחקה טענה זו ולטל יוחס רק מעשה מגונה בכוח לצורך גירוי, ביזוי או סיפוק מיני.

במגעים להסדר הטיעון הציג סנגורו של טל, עו"ד איתן כבריאן, מספר טענות שהצביעו על בסיס ראייתי רעוע בתיק, שנקבע להרכב של שלושה שופטים הדן בתיקי פשע חמורים. כך למשל הצביע הסנגור על כך שהמתלוננת המשיכה לעבוד במועדון כמה חודשים נוספים לאחר האירוע שבו חוותה לדבריה ניסיון אונס, וכי הגישה את תלונתה רק בחלוף שלוש שנים. הסנגור טען, כי היא ומספר עובדות נוספות שהתלוננו נגד טל, פעלו בתיאום לכאורה עם שותפה של טל בעבר, אשר ניסתה כביכול לפגוע בו על רקע סכסוך עסקי ותביעה כספית של טל נגדה, המתבררת בבתי משפט.

עו"ד כבריאן אמר עם זאת, כי טל לוקח אחריות מלאה על כתב האישום המתוקן וציין כי אין לו עבר פלילי מכל סוג שהוא. הרכב השופטים גלעד נויטל, מאיר יפרח וגיליה רביד מבית המשפט המחוזי בתל אביב ציין כי הנאשם חסך טרחה וזמן וכי הסדר הטיעון מקובל על המתלוננת. לפי ההסדר, טל יפצה אותה ב-20 אלף שקלים, בנוסף לעונש מוסכם של שישה חודשי עבודות שירות, קנס של 2,000 שקל ועונש מאסר על תנאי.

עו"ד כבריאן מסר בתגובה: "אני שמח שהפרקליטות קיבלה את כל הטענות שהעלינו, ולאחר שהוכחנו את טענותינו נמחקה העבירה החמורה של ניסיון אינוס. הלקוח שלי רוצה לחזור לשגרה, להמשיך בדרכו ולטפח את עסקיו ולשמור על התא המשפחתי".   


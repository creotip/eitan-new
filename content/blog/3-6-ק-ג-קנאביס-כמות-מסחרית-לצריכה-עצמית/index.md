---
title: '3.6 ק"ג קנאביס - כמות מסחרית לצריכה עצמית'
date: "2017-07-06T23:46:37.121Z"
description: 'השופטת הקלה בתנאי מעצר הבית של חשוד, זאת לאחר שנקבע כי הסמים וציוד הגידול שנמצאו אצלו אינם למטרת מסחר'
---

למרות העובדה שבביתו של גלעד צור נתפסו יותר מ-3.6 ק"ג נטו של קנאביס וציוד לגידול סמים, ועל אף שעומד נגדו כתב אישום חמור על גידול ייצור הכנת סמים מסוכנים, השופטת ענת חולתא מבית משפט השלום באשקלון החליטה להקל בתנאי מעצר הבית שלו.

לפי כתב האישום שהוגש נגד צור ב-4 באפריל, בפשיטה על ביתו נמצאו הסמים וכן ציוד לגידול כמו טורבינות, שנאים, מסנן ומנורות. צור שוחרר לביתו בתנאים מגבילים, ובדיון שנערך אתמול (שלישי, 11.7) ביקש להסיר את המגבלות, או לפחות להקל בהן.

הפרקליטות, באמצעות עו"ד גילת זמרן, התנגדה בטענה שלמרות התעקשות הנאשם שמדובר בסם לצריכה עצמית, מדובר בהיקף מסחרי. כמו כן הצביעה עו"ד זמרן על סתירות בתסקיר של שירות המבחן, והבהירה כי "לא בשלה העת לדון בביטול התנאים".

השופטת חולתא העדיפה דווקא את טענת הסנגורים, עו"ד יניב פרץ ועו"ד **איתן כבריאן**, שטענו כי מפקחיו של צור במעצר הבית, ילדיו, מתקשים לעשות זאת, וביקשו לקבל את התסקיר, שהמליץ לשנות את התנאים המגבילים למעצר לילי בפיקוח. "אציין כי לו דובר אך ורק בבקשה של המפקחים נוכח הקושי הטמון בקיום תנאי השחרור", כתבה השופטת, "ברור שלא היה מקום להיענות לבקשה. ואולם, בתיק זה כבר נקבע כי ככל הנראה לא מדובר בגידול סמים למטרות סחר, אלא למטרת שימוש עצמי... לאור זאת אני סבורה כי לאור המלצת שירות המבחן מדובר במקרה המצדיק סטייה מן הכלל...".

השופטת חולתא קבעה כי צור ישהה בפיקוח בביתו רק בין השעות 22:00 ועד ל-06:00 בבוקר למחרת. כמו כן הורתה לו לשתף פעולה עם שירות המבחן, להתמיד בטיפול אליו יופנה ולהתחייב לבדיקות סמים וביקורי פתע בביתו.


<a class="article-logo" href="http://posta.co.il/widgetkit/%D7%9E%D7%93%D7%95%D7%A8%D7%99%D7%9D-1/%D7%9E%D7%97%D7%9C%D7%A7-%D7%A1%D7%9E%D7%99%D7%9D/13689-3-6-%D7%A7-%D7%92-%D7%A7%D7%A0%D7%90%D7%91%D7%99%D7%A1-%D7%9B%D7%9E%D7%95%D7%AA-%D7%9E%D7%A1%D7%97%D7%A8%D7%99%D7%AA-%D7%9C%D7%A6%D7%A8%D7%99%D7%9B%D7%94-%D7%A2%D7%A6%D7%9E%D7%99%D7%AA" target="_blank">לקריאה במקור לחץ כאן!</a>

![](./posta.png)
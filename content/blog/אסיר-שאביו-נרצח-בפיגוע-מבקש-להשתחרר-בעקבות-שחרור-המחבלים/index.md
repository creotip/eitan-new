---
title: אסיר שאביו נרצח בפיגוע מבקש להשתחרר בעקבות שחרור המחבלים
date: "2015-05-06T23:46:37.121Z"
description: 'רשימת האסירים שישראל צפויה לשחרר במסגרת חידוש המשא ומתן עם הפלסטינים כוללת את רוצחיו של מוטי ביטון. הרצח אירע לעיניו של בנו חן, שמרצה 15 שנות מאסר בגין הריגה. כעת מבקש הבן חנינה: "אני שרוי בדיכאון כבד מול מערכת עשיית הצדק שעתידה לשחרר רוצחים מטעמים פוליטיים"'
---

"שחרר אותי כמו שאתה משחרר את המחבלים שרצחו את אבי", כך מבקש האסיר חן ביטון בפניית החנינה שהעביר לנשיא המדינה שמעון פרס. ביטון, שמרצה 15 שנות מאסר בגין הריגה, נכח בזירה שבה אביו מוטי נרצח ב-1992 בידי מחבלים פלסטינים. חן ביקש את החנינה לאחר שנוכח לדעת כי רוצחיו של אביו נמנים עם 104 האסירים הפלסטינים שצפויים להשתחרר מהכלא הישראלי בעקבות חידוש המשא ומתן באזור.

האב מוטי נורה למוות באוקטובר 1992 בעת שהמשפחה הגיעה לאזור ג'נין. רעייתו מולי נטלה את האקדח של בעלה, ירתה באחד המחבלים וכך הצליחה להציל את חייה ואת חיי שני ילדיה התאומים, חן ואור. ב-2006 היו מעורבים חן ואור בקטטה בחדרה שבה נהרג רון נוריאל. חן נשפט ב-2007 ל-15 שנות מאסר ואור, שהורשע בסיוע להריגה, נשפט לתשע שנות מאסר, אך בינתיים כבר השתחרר מהכלא. משפחת ביטון גילתה כאמור כעת כי המחבלים שרצחו את אבי המשפחה נמצאים ברשימת המחבלים הפלסטינים שמיועדים לשחרור. בעקבות כך הגיש חן באמצעות פרקליטו עו"ד איתן כבריאן את הבקשה לנשיא המדינה.

### "הרצח השפיע בשגרת חייו כילד וכנער"

בבקשה צוין כי "רצח האב לעיני ילדיו הוביל למשבר משפחתי קשה ביותר בקשת רחבה של נושאים, הן בפן הנפשי והלך הרוח אשר שרר בבית המשפחה, הן בפן הכלכלי, והן בביטחון האישי של העותר במהלך שגרת חייו כילד וכנער צעיר. התמונות מיום הפיגוע מלוות את העותר יום יום, ותוצאותיו הביאו לנזקים ארוכי טווח, בהם הנשירה מהלימודים וההסתבכות בפלילים". עוד נאמר בבקשה כי המידע על אפשרות שהנשיא יחון את רוצחי אבי המשפחה גרם לזעזוע כבד בקרב קרוביו של הקורבן. "אני שרוי בימים אלה בדיכאון כבד וחש תסכול וחוסר אונים ממש מול מערכת עשיית הצדק שעתידה לשחרר ארבעה רוצחים, מטעמים פוליטיים מדיניים חשובים יהיו אשר יהיו. בנסיבות אלה, מתוך עקרון השוויון ורצון לחוש סוג של צדק מסוים, איזון מתבקש, ונחמה קלושה, אני מוצא לנכון דווקא בימים אלה לפנות אל כבודו בבקשה שיעשה שימוש בסמכותו ויחון אותי מתקופת המאסר שנותרה לי לריצוי במקביל לשחרורם הצפוי של רוצחי אבי". בבקשת החנינה לנשיא פרס נטען כי חן, שמרצה את עונשו בכלא חרמון, מביע חרטה עמוקה על מעשיו ויוצא לחופשות סדירות מהכלא. "בנסיבות אלה, מן הדין ומן הצדק להיעתר לבקשה ולחון את העותר אשר עד כה הספיק לרצות שנים ארוכות מאחורי סורג ובריח במקביל לשחרור הרוצחים המתועבים שרצחו באופן אכזרי את אביו המנוח ז"ל מול עיניו".


<a class="article-logo" href="http://www.ynet.co.il/articles/0,7340,L-4062072,00.html" target="_blank">לקריאה במקור לחץ כאן!</a>


<a class="article-logo" href="http://www.ynet.co.il/articles/0,7340,L-4062072,00.html" target="_blank"><img src="./YnetLogo.svg"></a>

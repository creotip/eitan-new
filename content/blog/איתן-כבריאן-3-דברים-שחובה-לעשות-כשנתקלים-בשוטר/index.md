---
title: "מומחים ממליצים: 3 דברים שחובה לעשות כשנתקלים בשוטר"
date: "2017-07-06T23:46:37.121Z"
description: "פנינו לחמישה עורכי דין המומחים בתחום הקנאביס וביקשנו מכל אחד מהם להמליץ על 3 הדברים החשובים ביותר שלדעתם חייב צרכן קנאביס לעשות כשהוא נתקל בעיכוב או חיפוש משטרתי."
---

צרכני הקנאביס הם ברובם המוחלט אנשים נורמטיביים ללא רקע פלילי או עברייני וללא כל נסיון בהתמודדות עם שוטרים בעת חיפוש או עיכוב – מה שגורם לרבים מהם להפליל את עצמם ללא ידיעתם או לגרום נזק שהיו יכולים להימנע ממנו אם רק היו שותקים.

כך למשל רבים מאלו שנתפסים עם חומר החשוד כקנאביס, מודים מיד בפני השוטר כי אכן מדובר בקנאביס. בכך הם מפלילים את עצמם בעבירה, למרות שאם לא היו מודים שמדובר בקנאביס, המשטרה היתה צריכה להוכיח זאת בעצמה על ידי שליחת החומר למעבדה – מה שלא תמיד מתאפשר מפאת עומס או מחסור בתקציבים.

דוגמה נוספת יכולה להיות פליטת קללות מיותרות בלחץ הרגע – שמובילות להדבקת אישום נוסף של 'העלבת עובד ציבור', או למשל נסיון להשליך את הג'וינט הצדה – מה שמוביל להדבקת אישום 'העלמת ראיות'. סעיפים אלו יכולים לעשות את ההבדל בין סגירת תיק מחוסר עניין לציבור לכתב אישום חמור בשלל סעיפי אישום פליליים.

כדי לנסות לרכז את הטיפים החשובים שכל צרכן קנאביס מוכרח להכיר ולשנן היטב – וגם לזכור לפעול לפיהם בבוא הרגע שלעתים יהיה מלחיץ וחסר בזמן למחשבה מעמיקה – פנינו ל-5 עורכי דין מומחים בתחום הקנאביס, כאלו המלווים בשנים האחרונות צרכני קנאביס רבים ועוזרים להם לצאת מהתסבוכת.
ביקשנו מכל אחד מחמישה עורכי הדין לתת לנו את 3 הטיפים החשובים ביותר לדעתם במקרה של התקלות עם שוטר, חיפוש, עיכוב וכיוצ"ב, והנה הם לפניכם:

עו"ד יניב פרץ ואיתן כבריאן:
1. לתעד: לצערנו אלימות משטרתית ופגיעה בזכויות חוקתיות של אזרחים הן דבר שכיח במשטרת ישראל. הניסיון מלמד כי תיעוד של המפגש עם השוטר היה מוכיח את הפסול במעשיו ומכאן היה מוביל 'לניצחון' של האזרח על השוטר במשפט. לכן הדבר הראשון והחשוב ביותר מבחינתנו הוא תיעוד המפגש ע"י מצלמה / פלאפון / מקלט כזה או אחר. חשוב (1) לא לספר לשוטר על ההקלטה ו(2) לזכור שלשוטר אסור להפסיק / למנוע מאזרח להקליט.

2. לברר מה החשד הסביר: לאחר שהטלפון מכוון על הקלטה או שביקשתם מחבר להסריט – בקשו לדעת בזמן אמת בגין איזה חשד לביצוע עבירה נעצרתם? בישראל אסור לשוטרים להטריד אזרחים. אם השוטר לא ידע להסביר מה החשד – לא יהיה תוקף לפעילותו, לרבות אפשרות כי גם אם ימצא דבר (נניח בחיפוש לא חוקי), הוא לא ישמש נגדכם בסופו של יום (אם הקלטתם הכל כמו בסע' 1). זכרו ששיער ארוך, מראה חיצוני של ראסטה מאן, מכנס פדלפון צהוב, חולצה עם פיס של אביב גפן או יהיר לפיד – אינם 'חשד סביר' לפי החוק. אלמלא חשד לביצוע עבירה השוטר רשאי לפנות אליכם רק לצרכי הזדהות בלבד / בדיקת רישיונות ואין לו כל רשות להפעיל את סמכויותיו כנגדכם.

3. לפנות לעורך דין בזמן אמת: רק בעל מקצוע ידע להנחות אתכם בזמן אמת איך נכון לפעול. מה הוא הזמן המותר לעיכוב? למעצר? איך לפעול בחקירה? מהי חקירה? האם להודות? על כל אלה ועוד רק עורך דין הבקיא בתחום הפלילי ידע לענות, לכוון ולסייע – עד להגעה לחוף מבטחים. דעו שאין בכך כל מניע כלכלי – שהרי כל מי שידו איננה משגת רשאי לבקש ולקבל עורך דין מטעם המדינה. הרבה פעמים רק עצם העיכוב וההמתנה לעורך הדין תפחית את 'המוטיבציה' של השוטרים.


עו"ד דקל עוזר:
1. לא להיתפס: העצה הטובה ביותר היא לא להיתפס. הקפידו על זהירות, אל תתרברבו, אל תתבלטו והשתדלו לא להשאיר עקבות.

2. לא לבצע עבירה נלווית: אם נתפסתם רק על החזקה לשימוש עצמי, הסיכוי שיוגש נגדכם כתב אישום הוא נמוך, אך עולה בעשרות מונים אם תנסו למשל לזרוק או להחביא את החומר (ניסיון העלמת ראיות) או אם תתווכחו עם השוטר (הכשלת שוטר/העלבת שוטר) – פשוט אל תעשו את זה.

3. לא לסייע ולא לומר כלום בשום שלב: המשטרה אינם חברים שלכם והם גם לא מחליטים כלום. רק השופט מחליט. תפקידכם החשוב במקרה זה הוא פשוט לא לעזור לשוטרים בכלום, והדרך הטובה ביותר לעשות זאת היא פשוט לא לומר כלום. כלום.


עו"ד נדב גרינולד:
1. לא להפליל את עצמכם: יש לזכור כי מתפקידה של המשטרה הוא למנוע עבירות, לחקור ולהעמיד לדין את מי שנמצאו די ראיות כנגדו. חשוב לזכור כי אינכם מכוחות המשטרה וכי אינכם חייבים לספק לשוטרים כל ראייה שעלולה להפליל אתכם בביצוע עבירה. על המשטרה לבצע את תפקידה ולחקור את האירוע וזה אינו תפקידכם. שמרו על זכויותיכם, דעו כי עומדת לכם הזכות להימנע מהפללה עצמית.

2. להיזהר מעבירות נוספות: בעת המפגש עם המשטרה דברו בכבוד ובנימוס כפי שהייתם רוצים שינהגו אתכם. אין צורך לשתף את השוטר בתחושותיכם לגביו או לגבי עבודתו. אל תעלימו ראיות, השלכת בדל של ג'וינט לפח או לשיחים, או כל ניסיון לבלוע בלי שהשוטר ישים לב, הוא רעיון גרוע. ותרו מראש על כל מעשה שעלול להתפרש בסוף כניסיון להשמדת ראיות, מכיוון שבעקבותיו אתם עלולים לעמוד בפני אישום פלילי וחבל. לא להיכנס לעימות פיזי עם השוטרים, כל עימות כזה, אפילו קליל למראה, יביא כמעט תמיד לחקירה בחשד לביצוע עבירה אחרת – תקיפת שוטר, הפרעה לשוטר במילוי תפקידו וכו'.

3. להיוועץ עם עו"ד: זומנתם לחקירה במשטרה, הגיעו שוטרים עם צו חיפוש לבית, השוטר מעוניין לבצע עליכם חיפוש או בתוך הרכב? בכל המצבים הלא נעימים האלה זיכרו כי תמיד יש לכם את הזכות להיוועץ עם עורך דין באופן מיידי. רק עורך דין יכול לעזור לכם לשמור על האינטרסים שלכם, לשמור על זכויותיכם, למנוע כל ניסיון לרמיסת זכויותיכם, להרגיע אתכם ואת משפחתכם ולהגן עליכם.

עו"ד ליאור שטלצר:
1. לתעד ככל הניתן: האינטראקציה שלך מול השוטר היא לא סודית ואין שום איסור לתעד אותה. למעשה גם השוטר בעצמו יתעד אותה בסיומה באמצעות רישום זכרון דברים או דו״ח משלו, ולכן מומלץ להשתמש במצלמה או הקלטה כדי לתעד את ההתרחשות באופן שיוכל לסייע לכם בהליכים משפטיים עתידיים. אין צורך גם להסתיר את התיעוד מהשוטר – אפשר להצהיר בקול רם למצלמה את כל פרטי ההתרחשות, פרטי השוטר והתאריך, ולציין בפניו שאתה מתעד את הסיטואציה. מובן שלא כדאי להיות עקשן מידי ואין צורך להיכנס לעימות חזיתי אם מדובר בשוטר מוגבל וחמום מוח במיוחד שמתעקש לא לאפשר לכם את התיעוד.

2. לשתוק או לא לספר מה שלא צריך: במהלך האינטראקציה הראשונית עם השוטר הוא ישאל אותך שאלות ספונטניות שונות כמו ״מאיפה זה? זה שלך?״. אתה לא חייב לענות לכלום, ומנגד אתה גם לא חייב לשתוק כמו בסרטים. הכלל הבסיסי הוא פשוט – אם אין לך משהו טוב לומר, אל תאמר כלום. אם אתה יכול להכחיש ולתת הסבר תמים לסיטואציה שנראית מחשידה, אמור אותו מיד. אם אין לך כזה, פשוט תכחיש ותאמר שאתה מבקש לא להשיב עד שתיוועץ בעורך דין בהתאם לחוק.

3. לבקש מהשוטר להימנע ממעצר: שוטר רשאי להשתמש בסמכות המעצר רק כאפשרות אחרונה בהחלט ואין שום הכרח לעשות זאת, בוודאי לא כשמדובר באנשים נורמטיביים שלא מתנגדים להתלוות אליו לתחנה. אם השוטר מתעקש לעצור אותך עליך לבקש ממנו בנימוס להימנע מכך ולהסביר לו שאתה מוכן להתלוות אליו בהסכמה ואין צורך או עילה לעצור אותך. רצוי להתעקש גם שהבקשה הזו תתועד על ידו ולא תישאר ביניכם בלבד.

עו"ד דין כוכבי:
1.לעמוד על זכויותיכם: אתם קונים/מוכרים/מגדלים? אתם חשופים להתקלות עם שוטרים. תהיו מודעים לזה ותדעו מהם הזכויות שלכם. לעניין חיפוש – לא עושים עליכם חיפוש. יש לכם זכות לסרב לחיפוש גופני ככה סתם ללא חשד, ואל תתביישו לעמוד על הזכות הזו! יש לכם זכות להיוועץ בעו"ד אז תנצלו את הזכות הזו וכמה שיותר מהר. תדאגו למספר טלפון של עו"ד קבוע בארנק ולא רק בנייד.

2. לא לשתף פעולה ככה סתם: בשום פנים ואופן אל תודו בכלום! שיתוף פעולה בלי מודעות לכוונת נסתרות מאחורי השאלות שישאלו אתכם עלול לסבך אתכם הרבה יותר ממה שחשבתם. זכרו ששוטרים הם לא חברים שלכם ולא ינסו לדאוג לכם, גם אם הם אומרים לכם או נדמה לכם שכן.

3. להתלונן, לדווח ולא להילחץ: עצרו אתכם והשתמשו נגדכם בכוח? תדאגו לספר על כך בחקירה, שם תבקשו גם להתלונן למח"ש על התנהגות השוטרים. שלא ינפנפו אתכם ויגידו לכם ללכת בעצמכם להגיש תלונה. חוקר שנתקל בתלונה שעולה מהחקירה מחוייב להעביר על כך דיווח. סיימתם את החקירה? תקראו טוב טוב את הציטוטים מהחקירה לפני שאתם חותמים. חסרים פרטים שאתם רוצים להוסיף? תבקשו להוסיף בכתב יד ותבקשו לשנות משפטים שלא אמרתם או שלא מובנים כראוי. והכי חשוב לא להילחץ.


<a class="article-logo" href="http://www.xn--4dbcyzi5a.com/2017/05/%D7%9E%D7%95%D7%9E%D7%97%D7%99%D7%9D-%D7%9E%D7%9E%D7%9C%D7%99%D7%A6%D7%99%D7%9D-3-%D7%93%D7%91%D7%A8%D7%99%D7%9D-%D7%A9%D7%97%D7%95%D7%91%D7%94-%D7%9C%D7%A2%D7%A9%D7%95%D7%AA-%D7%9B%D7%A9%D7%A0%D7%AA/" target="_blank">לקריאה במקור לחץ כאן!</a>


![](./canabis.png)
---
title: מייסד עלה ירוק נעצר בחשד ליבוא כמות מזערית של חומר החשוד כקנאביס
date: "2017-07-06T23:46:37.121Z"
description: 'הפעיל החברתי שלומי סנדק נעצר בחשד לייבוא 0.3 גרם CBD. לטענת סנדק, מדובר בחומר רפואי שכלל לא מופיע בפקודת הסמים, מה שלא מנע מהמשטרה להחרים את הקנאביס הרפואי שלו ואפילו להחרים את המחשב של בתו בת השש. שוחרר בתנאים'
---

הפעיל החברתי שלומי סנדק (58) ממודיעין, ממיייסדי מפלגת "עלה ירוק" ומראשוני המאבק לרישוי קנאביס רפואי בישראל, נעצר (ראשון, 24.9) על ידי המשטרה שמייחסת לו ייבוא סמים. לפי החשד, סנדק ייבא לישראל 0.3 גרם CBD. סנדק טוען כי מדובר בחומר שכלל לא מופיע בפקודת הסמים, אותו הזמין מחו"ל לצרכיו הרפואיים.

מאבקו של סנדק לרישוי קנאביס רפואי החל למעשה כבר במהלך שנות ה-80. הוא פרץ לתודעה הציבורית באוגוסט 1994: בתוכנית הטלוויזיה "הלילה עם גבי גזית" אשר שודרה בפריים טיים של ליל שישי, הוא גלגל והדליק ג'וינט, והסביר למראיינת כי בעצם אין מדובר בסם אלא בתרופה.

חמישה שוטרים השתתפו במעצרו של סנדק, בעקבות המשלוח שהזמין מהולנד באמצעות האינטרנט. החבילה הקטנה הכילה שש קפסולות של החומר, כשבכל קפסולה 0.05 גרם בלבד. סנדק עצמו סיפר ל"פוסטה" על המעצר: "יש כמה מוצרים העשויים מקנאביס, והם חוקיים בארץ כמו משחת ידיים, שמן זרעי קנאביס, ועוד מגוון מוצרים. ההנחה הבסיסית היא שאם אין בזה THC, וזה לא ממסטל ואי אפשר לעשן את זה - אז זה כנראה שייך לתחום שמותר. על סמך אותו עיקרון רציתי להביא קפסולות של CBD, כשהחברה שמייצרת את זה מציינת בגדול שזה לא פסיכואקטיבי ועשוי מחומרים טבעיים. הזמנתי את זה בין היתר לצורך שליטה טובה יותר ברמות הכולסטרול ולצורך מזעור תופעות הלוואי מהתרופות שאני לוקח".

אבל כאמור, המשטרה שפתחה בחקירה החליטה לעצור את סנדק. "רכב משטרתי אותת לי לעצור בצד ביציאה מעיר מודיעין. השוטר עיכב אותי עד שקיבל תגבורת של ארבעה שוטרים נוספים, ורק אז הוא בישר לי שיש ברשותו צו חיפוש בבית. בהמשך הוא גילה לי שמדובר בחשד לייבוא סמים. לקח לי זמן עד שנפל לי האסימון שמדובר בחבילה שהזמנתי", מספר סנדק.

לסנדק יש רישיון לקנאביס רפואי, המאפשר לו להחזיק 80 גרם בחודש, עקב כאבים מהם הוא סובל, אך בתום חיפוש מדוקדק בביתו, השוטרים החרימו את הקנאביס הרפואי ואיתו גם מכשיר טלפון ומכשירים אלקטרוניים נוספים, כולל מחשב שלדבריו שייך לבתו בת השש. "באמת נראה להם שאני בגילי, ועם כל הניסיון בתחום הקנאביס, אלך לייבא על שמי שליש גרם של CBD?", תוהה סנדק. "לא ברורה לי המחשבה שלהם".


 לאחר החיפוש ומעצרו, סנדק הובא לבית משפט השלום בראשון לציון, כשהיחידה החוקרת ביקשה להאריך את מעצרו בארבעה ימים. לאחר מספר טיעונים שהשמיע סנגורו, עו"ד יניב פרץ, קבע השופט כי אמנם קיים חשד סביר, אך לא כזה המחייב את הותרתו במעצר. הוא הורה לשחרר את סנדק כבר באותו ערב, לאחר שיושלמו מספר פעולות חקירה, תוך שהוא מציין כי הטענה שמדובר בחומר שאיננו אסור על פי פקודת הסמים, תיבדק בדחיפות: " ככל שיש בה ממש בטענה זו, הרי שלא בוצעה כל עבירה", ציין השופט. סנדק, המיוצג על ידי עו"ד פרץ ועו"ד ואיתן כבריאן, שוחרר למעצר בית עד יום חמישי.

יאיר רביב, יו"ר עמותת קאנה המסייעת משפטית לסנדק, התייחס למעצר: "מדינת ישראל עדיין מכלילה את כל הקנבואידים תחת מטריית הרכיבים הפסיכואקטיבים, אולם מדובר בטעות גסה שעושה עוול לעשרות אלפי חולים בישראל. בפועל מדובר על רכיב שנחשב דווקא כבעל תכונות אנטי-פסיכואקטיביות, שידוע כמפחית תסמיני דיכאון, חרדות ומקל על טיפולים כימותרפיים. מדובר על מעצר מיותר. שלומי סנדק הוא אחד מהחלוצים בהסברה לשימוש אחראי של קנאביס ובעל זכויות רבות שמאות חולים בישראל חייבים לו תודה. ראוי היה כי משטרת ישראל היתה נמנעת ממעצרו ומנתבת את משאביה לטובת העלאת רמת הביטחון של האזרחים במדינה שיורדת בהדרגה משנה לשנה". 

<a class="article-logo" href="http://posta.co.il/widgetkit/%D7%9E%D7%93%D7%95%D7%A8%D7%99%D7%9D-1/%D7%9E%D7%97%D7%9C%D7%A7-%D7%A1%D7%9E%D7%99%D7%9D/14451-%D7%94%D7%A4%D7%A2%D7%99%D7%9C-%D7%94%D7%97%D7%91%D7%A8%D7%AA%D7%99-%D7%A9%D7%9C%D7%95%D7%9E%D7%99-%D7%A1%D7%A0%D7%93%D7%A7-%D7%A0%D7%A2%D7%A6%D7%A8-%D7%91%D7%97%D7%A9%D7%93-%D7%9C%D7%99%D7%99%D7%91%D7%95%D7%90-3-%D7%92%D7%A8%D7%9D-cbd-%D7%98%D7%A2%D7%95%D7%AA-%D7%92%D7%A1%D7%94-%D7%A9%D7%9C-%D7%94%D7%9E%D7%A9%D7%98%D7%A8%D7%94" target="_blank">לקריאה במקור לחץ כאן!</a>

![](./posta.png)

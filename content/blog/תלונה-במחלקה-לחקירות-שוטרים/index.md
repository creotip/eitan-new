---
title: תלונה במחלקה לחקירות שוטרים
date: "2015-05-06T23:46:37.121Z"
description: עובד עיריית חיפה, שביצע עבירת תנועה, טוען שהוכה על-ידי קצין משטרה בלבוש אזרחי. "הוא נתן לי מרפק בפנים והעיף את השיניים התותבות", טוען האזרח. גורם המכיר את המקרה, טוען מנגד כי הקצין נסע בניידת והציג תעודה, אך הנהג סירב להציג רישיונות ולכן הפעיל כוח סביר
---

הקצין הזדהה או לא הזדהה? מהנדס העובד בעיריית חיפה הגיש בצהריים (יום ג') תלונה למחלקה לחקירות שוטרים, נגד קצין משטרה מאגף התנועה במרחב חוף, שלדבריו תקף והיכה אותו וגם לו חבלות. על-פי התלונה, הנהג ביצע עבירת תנועה, אולם לדבריו, קצין המשטרה שעצר אותו, היה לבוש בבגדים אזרחיים וסירב להזדהות. הקצין סירב להתייחס בשל התלונה למח"ש, אך גורם המכיר את המקרה טוען כי התלונה לא מדויקת. האירוע התרחש ביום חמישי בכביש 22, המחבר בין חיפה לקריות. י', מהנדס דרכים בעיריית חיפה, היה בדרכו - ברכב של העירייה - לבחון תלונות של תושבים בקריית-שמואל. לדבריו, הוא נסע על השוליים הימניים ועקף שיירה של משאיות. "שמעתי מאחורי רמקול שמורה לי לעצור בצד ועצרתי", סיפר המהנדס. "עצר מאחורי רכב פרטי, אזרחי, ויצא ממנו אדם שנראה כמוני וכמוך. בבגדים רגילים. פתחתי את החלון והוא צרח עלי, בצרחות נוראיות שאתן לו את הרישיון. אמרתי לו 'מי אתה, מה פתאום שאני אתן לך את הרישיון?', אבל הוא המשיך רק לצרוח ולצעוק". על פי התלונה, "חרף פניות חוזרות ונשנות סירב הקצין להזדהות, וניסה הקצין באופן ברוטאלי - המלווה במהלומות - לאזקו באמצעות אזיקים אשר מסרה לו רעייתו שנכחה באותה עת במקום". י' הוסיף: "אשתו נתנה לו את האזיקים והוא ניסה לשים אותם על היד שלי. לא הייתי מוכן לתת את היד, ואז הוא נתן לי מכה בצד שמאל, ליד הצלעות. אחר כך הוא נתן לי מרפק בפנים. העיף לי את השיניים התותבות מהפה. חשבתי שאני הולך למות. אני בן 63, היה לי פעם התקף לב, וחשבתי שאני הולך לקבל עוד התקף".

המהנדס סיפר כי הקצין הצליח לכבול את אחת מידיו באזיקים, "ואז הגיעו שני שוטרים במדים. לקחו אותי לתחנה והוא נסע משם. כשהגעתי לתחנה שמו לי אזיקים גם על הרגליים. כמו איזה עבריין. עד היום, רק בטלוויזיה ראיתי דברים כאלה. ארבע שעות חיכיתי שם, עד שבאה חוקרת. שאלה אותי מה קרה וסיפרתי לה את הכל. מיד אחרי זה שחררו אותי. כבר עברו חמישה ימים, אבל אני לא נרדם בלילות, מהכאבים ומהפחד". עורכי הדין איתן כבריאן וליאור אשכנזי, המייצגים את המהנדס, אמרו כי מדובר בהתנהגות שאינה הולמת, ובהפעלת כוח לא סביר בעת המעצר. "האיש אשר באותה שעה לא היה בתפקיד, אמור היה לכל הפחות להציג בפני מרשי תעודה מזהה... חמורה ככל שתהה עבירת התעבורה שעבר מרשי, ודאי שהדבר לא מצדיק שימוש באלימות פיזית כל כך קשה כלפי אדם מבוגר", כתבו בתלונה. קצין המשטרה עצמו סירב להתייחס לטענות, בשל התלונה במח"ש. מדובר בקצין בכיר באגף התנועה במרחב, קצין מקצועי ומוערך. במשטרה אמרו "היות שמדובר בתלונה שהועברה למחלקה לחקירות שוטרים, התלונה תטופל על ידם". גורם המכיר את המקרה אמר ל-ynet כי טענותיו של י' אינן מדויקות, בלשון המעטה. "הקצין נסע ברכב לבן, אבל בעל לוחות זיהוי משטרתיות-אדומות, ועל גג הרכב מנורה כחולה. לאחר שהבחין באיש והורה לו לעצור, הוא הזדהה כאיש משטרה ואף הציג תעודה. הוא סירב להציג את רישיונותיו ואמר לקצין 'מי אתה'. לאחר שסירב להציג את רישיונותיו ביקש הקצין לעכב אותו לחקירה. הוא התנגד לעיכוב, ובהמשך למעצר, כך שהקצין נאלץ להפעיל כוח סביר, על פי חוק, כדי לעצרו", אמר אותו גורם.

<a  href="http://www.ynet.co.il/articles/0,7340,L-3833329,00.html" target="_blank"><img src="./walla.png"></a>

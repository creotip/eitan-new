---
title: חלופת מעצר לבעל שהיכה את אשתו ואיים עליה עם סכין מטבח
date: "2016-05-06T23:46:37.121Z"
description: 'שירות המבחן הצביע על מוטיבציה של תושב נתניה, שאמנם איים לרצוח את אשתו ולהתאבד, חנק אותה והיכה את בתם המשותפת, אבל גם הודה בבעיותיו וביקש להשתלב בטיפול'
---

שופטת בית משפט השלום בנתניה, אתי כרייף, קבעה כי תושב העיר (55), נשוי ואב לשניים הנאשם כי היכה את אשתו ואת בתו, ישוחרר לחלופת מעצר בהוסטל "בית נעם" בהרצליה, שם יעבור טיפול מקיף בבעיית האלימות שלו.

תחילת הסיפור בכתב אישום שהגישה שלוחת התביעות של משטרת נתניה נגד הנאשם, בו נטען כי במספר הזדמנויות איים לרצוח את אשתו, ואף נקט כלפיה באלימות, כמו גם נגד בתו. כך למשל, בחודש נובמבר 2016 הוא דחף את בתו, משך בחולצתה, הפיל אותה ארצה וגרר אותה מהרגליים. באותו חודש הוא גם חנק את אשתו ואיים לרצוח אותה ולהתאבד. האירוע הזה קרה לאחר שאשתו של הנאשם עזבה את הבית על רקע התנהגותו, והלכה ללון בביתה של הבת שלה. הנאשם, כך נטען, הגיע למחרת לבית של בתו, שם ביקש מאשתו לשוב הביתה, וכאשר סירבה - החל לדפוק את ראשו בקיר ולהרביץ לעצמו. לאחר מכן נטל סכין והכניסה אל מתחת לחולצתו. לאחר שבתו הפצירה בו לחדול ממעשיו, הוא הניח את הסכין על השולחן במטבח, ואשתו נענתה ושבה עימו הביתה.

כתב האישום, שהוגש לבית המשפט יחד עם בקשה להארכת מעצרו של הנאשם עד תום ההליכים, כולל גם אישום שבו נטען כי הבעל חנק את אשתו ואיים עליה בנוכחות אורחים שהתארחו בביתם.

במסגרת ההליך המשפטי נשלח הנאשם לשירות המבחן , שהציג לבית המשפט מספר תסקירים. שירות המבחן אמנם ציין מדובר במי שעידן קנאביס באופן קבוע, וכי אינו יכול להבטיח שמעשיו של הבעל לא יישנו, אולם המליץ בשורה התחתונה לשחררו לחלופת מעצר בהוסטל, שם יעבור טיפול. סנגוריו של הנאשם, עורכי הדין יניב פרץ ואיתן כבריאן, ביקשו מהשופטת, בדיון שהתקיים בסוף השבוע שעבר (29.1) לאמץ את המלצת שירות המבחן, בטענה שהנאשם רוצה לקבל טיפול בבעיותיו, מה גם שלמד את הלקח לאחר חודשיים וחצי במעצר. הם הדגישו כי מדובר בנאשם ללא עבר פלילי, שעבד במקום מסודר.

מנגד, התביעה טענה כי המוטיבציה של הנאשם היא "מהפה לחוץ". לפי התביעה, הנאשם עדיין מסוכן ומגלה מוטיבציה רק על מנת להיחלץ מהמעצר.

השופטת כרייף ציינה בהחלטתה כי מהנאשם עדיין נובעת מסוכנות, אולם הוסיפה כי על בית המשפט לשקול ברצינות חלופת מעצר. היא ציינה כי "בית נעם" מהווה חלופה טובה ואמינה, ולפיכך החליטה לשחרר את הנאשם, כאמור, לטיפול בהוסטל, תוך שהיא מציבה תנאים נוקשים נוספים, הכוללים בין היתר אי יצירת קשר עם אשתו.
---
title: התעלל בבתו במשך שנים - עבודות שירות
date: "2015-05-06T23:46:37.121Z"
description: אב שהורשע בהסדר טיעון כי הכה את בתו בת ה-8 בחגורה כשטעתה בלימודים, ניצל מעונש מאסר לאחר שבצעד נדיר אשתו העידה כי עקב השיקום המשפחה התחזקה. "שליחת האב לבית הסוהר עלולה למוטט המסגרת המשפחתית", קבע השופט
---

בעקבות השיקום, האב המתעלל ישלם מחיר מופחת: אב שהתעלל במשך שנים פיזית ונפשית באשתו ובבתם בת ה-8 לא יישב בכלא. כך קבע היום (ג') בית המשפט המחוזי בתל-אביב. לאחר שהואשם האב כי הצליף בילדה בחגורה וקילל אותה כשטעתה בלימודים, הוא הורשע בהסדר טיעון בהתעללות בקטין ובתקיפת בן זוג. למרות שבפרקליטות ביקשו להטיל עליו עונש מאסר, השופטים השתכנעו כי הוא החל להשתקם וגזרו עליו עבודות שירות בלבד.

במשך שנים נהג האב, מהנדס בניין במקצועו, להתעלל באשת ובבתו. הוא הואשם כי הצליף בילדה בעת שסייע לה בלימודים, וכאשר גילה שגיאות הכה אותה באמצעות חגורה על רגליה, ידיה, בטנה ופניה, באזור העיניים והפה. כמו כן, נהג לגדף אותה במילים קשות כמו "חמורה, בת זונה, חרא, דפוקה". אשתו, רופאה בבית חולים במרכז הארץ, שניסתה להגן על הבת הקטנה ספגה גם היא מכות קשות מבעלה.

בכתב האישום נגדו נכתב כי "מעשיו הכעורים והבזויים של המשיב, אשר בוצעו בקטינה חסרת ישע, מצמררים באלימותם החמורה". עוד נכתב כי "חומרת העבירות טיבן ונסיבות ביצוען מלמדים על מסוכנותו, במעשיו הוכיח כי הינו אדם אלים, חסר רסן, אשר אינו נרתע מהפגנת אלימות קשה כלפי הקטינה ובחלק מהמקרים כלפי אמה".

אלא שבמהלך המשפט חל מהפך והנאשם החל בתהליך שיקום, ששכנע אף את בת הזוג המוכה להעיד לטובתו. "השינוי ניכר בתפיסותיו, באורחות חייו וביחסיו עם משפחתו", הדגישו סניגוריו של האב, עו"ד איתן כבריאן ועו"ד ליאור אשכנזי.

בצעד נדיר, העידה רעייתו בשלב הטיעונים לעונש כעדת אופי מטעמו, ואמרה כי מאז שהחלו בטיפול עלו היחסים ביניהם על דרך המלך. היא הוסיפה כי גם היחסים בין הנאשם לבתו התחזקו והבת חשה בתחושה שהתלונה על מעשי האב הובילה בסופו של דבר לחיזוק המשפחה ולשיפור היחסים. האישה ביקשה "לא לקטוע את הליך השיקום המשפחתי".

### השופט: האינטרס השיקומי גובר
    
השופט דוד רוזן מבית המשפט המחוזי בתל אביב אמר בהחלטתו כי "במצב דברים רגיל, מעשיו אלו של הנאשם אמורים היו להוביל אותו אל מאחורי החומות למשך מספר שנות מאסר". הוא התייחס לשיפור אורחות חייו של הנאשם ואמר כי "בחנתי ושקלתי השיקולים כולם, ולא בלי התלבטות,

הגעתי לכלל מסקנה כי נכון וצריך להעדיף במקרה זה את האינטרס השיקומי - טיפולי על פני האינטרס הציבורי".

רוזן הוסיף כי "שליחת האב לבית הסוהר מאחורי החומות עלולה למוטט המסגרת המשפחתית שבחודשים האחרונים נתאוששה ושוקמה". הוא גזר על האב 6 חודשי מאסר לריצוי בפועל בעבודות שירות, ובנוסף 12 חודשי מאסר על תנאי למשך שלוש שנים.

עורכי דינו של הנאשם עו"ד איתן כבריאן ועו"ד ליאור אשכנזי אמרו בתום הדיון כי "החלטתו האמיצה של בית המשפט היא החלטה נכונה. חרף המעשים הקשים היה מקום לתת הזדמנות לשיקום התא המשפחתי, ואנו שמחים שהצלחנו לשכנע את בית המשפט ושכך נעשה".


<a class="article-logo" href="http://www.ynet.co.il/articles/0,7340,L-4025446,00.html" target="_blank">לקריאה במקור לחץ כאן!</a>


<a class="article-logo" href="http://www.ynet.co.il/articles/0,7340,L-4025446,00.html" target="_blank"><img src="./YnetLogo.svg"></a>

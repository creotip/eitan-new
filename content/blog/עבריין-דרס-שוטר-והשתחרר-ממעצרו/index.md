---
title: עבריין דרס שוטר והשתחרר ממעצרו
date: "2015-05-06T23:46:37.121Z"
description: 'צעיר שצבר בין היתר ארבע הרשעות בגין עבירות רכוש, אלימות, שוד מזוין ואיומים, פנה לרחמי בית המשפט וביקש שלא להיעצר עד תום ההליכים בתיק של ניסיון לדריסת שוטר. ביהמ"ש שלח אותו למעצר בית'
---

בית המשפט המחוזי בת"א שחרר שלשום (ראשון) למעצר בית עבריין תנועה שמואשם בנהיגה בפסילה וניסיון לדרוס שוטר. בית המשפט קיבל את טענת פרקליטיו של הנאשם, צעיר בן 19 מרמת גן, אשר אמרו כי "הצעיר התנצל עשרות פעמים בפני השוטר שניסה לדרוס". עורכי דינו, איתן כבריאן וליאור אשכנזי אמרו כי הצעיר הודה במעשה, ביקש עשרות פעמים את סליחת השוטר והדגיש כי לא התכוון לפגוע בו. הצעיר פנה לרחמי בית המשפט ואמר כי "אני לא אאכזב ומבין את השחרור למעצר בית. אני טעיתי שעליתי על אופנוע כשאני יודע שאני בפסילה".

בית המשפט דחה את בקשת הפרקליטות לעצור את הצעיר עד תום ההליכים המשפטיים נגדו. בבקשה נכתב כי "גיליון ההרשעות של הנאשם מלמדנו כי באופן שיטתי הינו חוזר ומבצע בשנתיים האחרונות את אותן העבירות עליהן הוא עומד לדין כיום" וזאת לאחר שהתברר כי ביום בו נעצר כבר עמדו לחובתו של הצעיר ארבעה חודשי מעצר על תנאי, בגין נהיגה בעת פסילה על אופנוע גנוב וניסיון הימלטות מהמשטרה. עוד עלה כי רק בשנתיים האחרונות, צבר הצעיר ארבע הרשעות בגין עבירות רכוש, אלימות, שוד מזוין ואיומים, "במצב דברים זה, נראה כי החלטות מערכת המשפט וכן הוראות של אנשי חוק, אינם עומדים בדרכו של הנאשם לעשות ככל העולה על רוחו ומכאן כי אין לתת בו אמון, אשר בחר הוא להפר פעם אחר פעם באופן בוטה", נכתב בבקשת הפרקליטות למעצר עד תום ההליכים.

בית המשפט החליט לשלוח את הצעיר למעצר בית בבית הוריו ברמת גן. בהחלטתה ציינה השופטת חיותה כוחן כי "הנאשם מבין את משמעות מעשיו ומביע חרטה. כן עולה כי בשנים האחרונות ערך שינוי בחייו, השלים את לימודיו ונראה היה כי הוא עולה על דרך המלך עד לביצוע העבירה הנוכחית, שעל פי דבריו, נגרמה כתוצאה מלחץ נפשי בו היה נתון".

מכתב האישום שהוגש נגד הצעיר בחודש הקודם עולה כי רכב על אופנוע ברחוב ז'בוטינסקי רמת גן בניגוד לתמרור האסר כניסת רכב דו גלגלי לנתיב וכאשר רשיונו בפסילה. שוטר שהבין בנהיגתו הורה לו לעצור ואז, כך לפי כתב האישום, האי הצעיר את הנהיגה וניסה לדרוס את השוטר, אשר נפל על הכביש ונפצע ברגליו ובידיו. כתב האישום מפרט עוד כי הצעיר נפל אף הוא מהאופנוע והמשיך לברוח באופן רגלי כשהשוטר רודף אחריו. בזמן מנוסתו השליך הצעיר לעבר השוטר את קסדתו וכיסא שנקלע בדרכו. לאחר מרדף ממושך נעצר הצעיר בחצר בית ספר סמוך.

<a class="article-logo" href="http://news.walla.co.il/?w=/10/1698335" target="_blank">לקריאה במקור לחץ כאן!</a>

<a href="http://news.walla.co.il/?w=/10/1698335" target="_blank"><img src="./walla.png"></a>

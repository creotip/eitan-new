---
title: השופט לא מצא את ההבדלים
date: "2016-05-06T23:46:37.121Z"
description: 'בית המשפט שחרר בתנאים צעיר מאילת שנאשם בהחזקת 1.8 ק"ג חשיש. הסיבה: המשטרה הפרה את עקרון השוויון של שותפים לדבר עבירה, כאשר שחררה את הבן דוד שלו, שביצע לכאורה בדיוק את אותן עבירות. השופט: "לא מצאתי טעם משכנע לאבחנה בין השניים"'
---


בליל ה-22 בדצמבר אשתקד הגיעו בלשים ממשטרת אילת למחסן השייך לזוג מבוגרים, הממוקם ברחוב החשמונאים בעיר. בחיפוש שערכו הבלשים בתוך המחסן הם מצאו כ-20 פלטות חשיש במשקל של כ-1.8 ק"ג. החקירה הובילה את הבלשים אל חן חיון ואדר אוזנה - בני דודים וחברים שהם הבעלים המשותפים של "מלך הנרגילות" - חנות לממכר מוצרי נרגילות בשדרות התמרים בעיר.

מחקירת המשטרה עלה, כי אוזנה וחיון החזיקו בחשיש במשותף, במחסן השייך להוריו של חיון, ללא ידיעת ההורים כמובן. בדיקת הרקע של שני הנאשמים גילתה, כי אוזנה ריצה בעבר 12 שנות מאסר על הריגה. הוא הורשע גם בהחזקת סמים לצריכה עצמית, ממש כמו חיון.

לוחת התביעות של משטרת אילת הגישה לבית משפט השלום בעיר כתב אישום נגד חיון, בו נטען כי הוא החזיק את החשיש במחסן השייך להוריו. כמו כן נטען בכתב האישום כי הוא סיפק חשיש לשתי תושבות העיר, ובפעם נוספת תיווך בין אוזנה לבין אדם אחר, שאוזנה סיפק לו חשיש. בעוד שאוזנה שוחרר בחלוף מספר ימי מעצר בלבד, חיון נותר במעצר, והתביעה אף ביקשה להאריך את מעצרו עד תום ההליכים.

בדיון שהתקיים בפני השופט תומר אורינוב, הציגו הסנגורים - עורכי הדין יניב פרץ ואיתן כבריאן - חלופת מעצר: דודיו של חיון מכפר יונה - מורה בבית ספר תיכון ואשתו שעובדת יום אחד בלבד בשבוע, התחייבו כי במידה והוא ישוחרר למעצר בית אצלם בדירה, הם יפקחו עליו היטב. התביעה התנגדה, בטענה למסוכנות של חיון, וגם בטענה כי הצליח להערים על הוריו ולהחביא את החשיש במחסן שלהם - מה שמראה לכאורה כי פיקוח הדוק לא יסייע במידה וישוחרר.

מנגד, הסנגורים העלו טענה משפטית אחרת: לטענתם, לא יתכן שנאשם אחד בפרשה, אוזנה, שוחרר בחלוף מספר ימים, בעוד שחיון שוהה במעצר כבר שלושה שבועות.

השופט הסכים איתם. "לא מצאתי טעם משכנע לאבחנה בין השניים", ציין השופט בהחלטתו והוסיף כי האפליה שעשתה המשטרה בין שני הנאשמים הפרה את עקרון השוויון בין שותפים לדבר עבירה, "אוזנה היה מעורב בהספקת סמים למספר אנשים, וליתר דיוק למספר גדול יותר של אנשים מאשר המשיב (חיון, ג"כ)".

לדברי השופט, חומר הראיות מראה במפורש כי המפתח למחסן היה ברשותו של אוזנה, וכי הוא ביקר במחסן ממש כמו בן דודתו חיון. "לא מובנת סיבת שחרורו של מר אוזנה, משיקולים שאינם נהירים לבית המשפט, וודאי שאינם קשורים לתשתית הראייתית או לשיקולים של עבר פלילי. יש ליתן לכך משקל בהכרעה בבקשה שלפניי", הוסיף השופט וקבע כי חלופת המעצר שהוצעה טובה מאוד. הוא החליט לשחרר את חיון למעצר בית אצל דודיו בכפר יונה, בכפוף לתנאים נוספים והפקדת ערבויות.
---
title: גבר חשוד ששדד שלושה בנקים
date: "2015-05-06T23:46:37.121Z"
description: "תושב קריית אונו, שלפי החשד שדד סניפי בנק ביהוד ובפתח תקווה באמצעות פתק שהגיש לפקידות, מכחיש את המיוחס לו"
---

בזמן שבמשטרה ממשיכים לנסות להתחקות אחר עקבותיו של מי שזכה לכינוי "האופנובנק 2", שלפי החשד עומד מאחורי ביצוע 14 מעשי שוד ורצח מאבטח בנק, נראה כי דאגה בסדר גודל קטן יותר הוסרה מסדר היום. במהלך הלילה (יום ו') נעצר תושב קריית אונו (40) בחשד ששדד בחודש האחרון שלושה סניפי בנק באמצעות פתק שהועבר לפקידות.

המקרה האחרון שאותו מייחסת משטרת מסובים לחשוד אירע אתמול בסניף של בנק המזרחי ביהוד. כמו בשני המקרים הקודמים, החשוד הגיש פתק לפקידה שבו דרש מהפקידה להעביר אליו כסף מזומן. הפקידה ניסתה לגלות תושייה ולחצה על לחצן המצוקה, אולם החשוד נמלט רגלית עם כמה אלפי שקלים. לדאבונו, הוא נקלט על ידי מצלמות האבטחה של הבנק וכך אותר ונעצר. שוטרי תחנת מסובים שחקרו את המקרה ייחסו לחשוד גם שני מקרי שוד שאירעו ב-12 וב-19 בספטמבר בפתח תקווה. גם במקרים אלה, נהג החשוד בדפוס פעולה דומה, הגיש לפקידות פתק ונמלט רגלית. החשוד הכחיש בחקירתו את המיוחס לו. בית משפט השלום בתל-אביב האריך הבוקר את מעצרו של החשוד בארבעה ימים. השופטת יעל פרדלסקי קבעה שהוא עשוי להיות מסוכן ושיש חשד סביר לביצוע העבירות. סנגוריו של החשוד, עורכי הדין יניב פרץ ואיתן כבריאן, אמרו בתגובה כי "החשוד שומר על זכות השתיקה, התמונה הכוללת תתבהר בהמשך החקירה".


<a class="article-logo" href="http://www.ynet.co.il/articles/0,7340,L-4286733,00.html" target="_blank">לקריאה במקור לחץ כאן!</a>


<a class="article-logo" href="http://www.ynet.co.il/articles/0,7340,L-4286733,00.html" target="_blank"><img src="./YnetLogo.svg"></a>

---
title: 'שופט שחרר נאשם שגידל 3 צמחי קנאביס עם קנס 500 ש"ח בלבד'
date: "2017-07-06T23:46:37.121Z"
description: 'למרות דרישת המדינה לעונש מאסר, גזר השבוע שופט עונש קל יחסית על בן 46 שנתפס מגדל 3 צמחי קנאביס בגינה בחצר ביתו. השופט נמנע מלהפעיל שני עונשי "תנאי" מתיק גידול קודם, התחשב ברשיון שימוש בקנאביס רפואי שהונפק לנאשם מאז ושחררו לביתו עם קנס על סך 500 ש"ח בלבד.'
---

מ', ישראלי בן 46, הורשע בשנת 2013 בגידול של 8 צמחי קנאביס בביתו וקיבל שני עונשי 'על-תנאי' של 8 חודשים ו-4 חודשים מאסר, שיוטלו עליו במקרה ויעבור עבירה דומה שוב.

בשנת 2015 אכן נתפס מ' שוב כשבחצר ביתו 3 צמחי קנאביס בלתי חוקיים במשקל כולל של 2.45 ק"ג, אותם גידל למרות התנאי שהוטל עליו שנתיים קודם לכן.


בתביעה ביקשה פרקליטות המדינה להפעיל את שני עונשי המאסר על תנאי הקודמים, זאת מאחר ו"הנאשם לא למד לקח מהתיק הקודם וביצע את העבירות שוב," לדבריהם.

למרות שמ' עבר על התנאי ואמור היה להישלח לכלא, טענו סניגוריו, עו"ד יניב פרץ ועו"ד איתן כבריאן, כי אמנם מדובר בעבירה של גידול סמים, אך שבמקרה זה "מדובר ב-3 שתילים שגודלו בגינה, לא בתנאי מעבדה וללא הצטיידות בתאורה ומערכות אוורור והשקיה".

עוד טענו עורכי הדין כי כמות התפרחת מ-3 שתילים שכאלו הינה 5% בלבד מהמשקל הכולל של הצמחים. "הוא עשה טעות מרה וביקש לטפל בעצמו. הוא לא גידל את הסמים כדי להפיץ אותם, הוא מקבל טיפול, נמצא במעקב ועובד," אמרו.

מה שבעיקר תרם לתוצאת המשפט המקילה הוא רשיון קנאביס רפואי שהונפק למ' בשנת 2016, שנה לאחר מעצרו בגין גידול הקנאביס בגינה. "יש פה אדם עם נסיבות חיים לא פשוטות שהיה לוחם ב'גבעתי' ועבר אירועים מאוד טראומתיים וקשים בצבא," טענו הסניגורים.

"הנאשם לא פנה לטיפול כמו שצריך והיום הוא מכה על חטא," הוסיפו. "לגבי הנושא של שימוש בסמים, אין פה מסוכנות כי הוא מקבל זאת ברשיון. מבחינת יציבות – הבחור הקים עסק לתפארת, הוא קם בבוקר והולך לעבודה, לא נפתחו נגדו תיקים נוספים במשך תקופה ממושכת."

גם שירות המבחן קבע כי "מדובר בבחור ללא דפוסים עברייניים, שלקח אחריות מלאה על המעשים ושהפנים את מעשיו" והמליץ שבנסיבות אלו יוארך עונש התנאי אך ללא הפעלתו.

בגזר הדין התייחס שופט בית משפט השלום בחדרה אהוד קפלן באופן חריג יחסית לכך שמשקל הצמחים שנתפסו אינו מייצג את משקל התוצרת לשימוש. "יש לשים לב שמדובר במשקל השתילים ולא במשקל סם לשימוש," כתב.

השופט קפלן קבע עוד כי מדובר בעבירה שהענישה לגביה יכולה להגיע עד שנת מאסר בפועל, אך הסביר כי "חריגה אפשרית מטעמי שיקום וכן מטעמי צדק בנסיבות מיוחדות".

"אני סבור שהמלצת שירות המבחן נכונה ומצדיקה סטייה לקולא ממתחם הענישה מטעמי שיקום ברורים, ובנוסף תחושת הצדק מתקוממת נגד מיצוי הדין עם אדם שעשה כברת דרך ארוכה בהליך השיקומי בו החל," כתב השופט. "הפעלת מאסרים מותנים בגין עבירה מלפני 7.5 שנים איננה הדבר הנכון לעשותו."

בסיכום קבע השופט כי במקום הפעלת עונשי התנאי יוארך התנאי בשנה נוספת, והטיל על הנאשם קנס כספי בלבד בסך 500 ש"ח בלבד.


<a class="article-logo" href="http://www.xn--4dbcyzi5a.com/2017/06/%D7%92%D7%99%D7%93%D7%9C-3-%D7%A6%D7%9E%D7%97%D7%99-%D7%A7%D7%A0%D7%90%D7%91%D7%99%D7%A1-%D7%91%D7%92%D7%99%D7%A0%D7%94-%D7%A0%D7%A2%D7%A0%D7%A9-%D7%91-500-%D7%A9%D7%A7%D7%9C-%D7%A7%D7%A0%D7%A1/" target="_blank">לקריאה במקור לחץ כאן!</a>

![](./canabis.png)
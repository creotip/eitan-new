---
title: 'כתב אישום על שלושה שתילים? 500 שקל קנס'
date: "2017-07-06T23:46:37.121Z"
description: 'התביעה דרשה עד שנתיים מאסר בפועל לתושב חדרה שגידל בחצר שלושה שתילי קנאביס לשימוש עצמי. בית המשפט לא התרשם, ואפילו לא הפעיל נגדו מאסר על תנאי'
---

שלושה שתילי קנאביס. זה מה שגידל אצלו בחצר ר"כ, בן 46. לא במעבדה, בלי ציוד נילווה ובלי לגנוב חשמל על ידי התחברות פיראטית. ובכל זאת, משטרת ישראל והפרקליטות החליטו להגיש נגדו כתב אישום.

לאחרונה (25.6) הבהיר שופט בית משפט השלום בחדרה, אהוד קפלן, מה דעתו על כתב האישום, כשגזר על ר"כ קנס של 500 שקלים. זאת, על אף שכנגד הנאשם תלוי מאסר על תנאי.

באוגוסט 2015 נתפסו אצל ר"כ שלושה שתילי קנאביס, וקצת יותר משלושה גרם לצריכה עצמית. כמו כן נמצאו ברשותו כדורי אקדח, והוא הואשם בגידול סם מסוכן, החזקת תחמושת והחזקת סם מסוכן. ר"כ הודה, טען כי התמכר לקנאביס בשל נסיבות אישיות, והסביר את הכדורים בכך שנותרו אצלו ממטווח, מתקופה בה עבד כמאבטח.

התביעה ביקשה לגזור על הנאשם 8-24 חודשי מאסר בפועל, ולהפעיל במצטבר עונשי מאסר על תנאי שתלויים נגדו. כמו כן ביקשה לקנוס אותו, ולשלול את רישיונו בפועל ועל תנאי.

הנאשם, באמצעות סנגוריו - עורכי הדין איתן כבריאן ויניב פרץ - ביקש להתחשב בנסיבותיו האישיות ובתסקיר המבחן שנערך לו. מהתסקיר עולה כי בעת שירותו הצבאי ניצל כהן בנס פעמיים ממוות, וכי הוא סובל מאז מפוסט טראומה. עובדה זו, וכאבי גב קשים מהם סבל, הביאו להתמכרותו לקנאביס, אותו הוא מקבל כיום ברישיון. "שירות המבחן סבור שיש פה בחור לא דפוסים עבריינים, שלקח אחריות מלאה על המעשים, שהפנים את מעשיו", טענו הסנגורים. "...הוא לא גידל את הסמים כדי להפיץ אותם, והוא באמת מכה על חטא ומתחייב בפני בית המשפט שאם תינתן לו הזדמנות אחרונה ונוספת, הוא לא יחזור לפה".

השופט קפלן התרשם כי אכן מדובר בנסיבות אישיות שמצדיקות התייחסות לקולא בעניין העונש. הוא קיבל את הסברו של ר"כ באשר לכדורי האקדח, ונענה להמלצת תסקיר המבחן. "שירות המבחן מוצא כי קיימים גורמי סיכוי לשיקום: נטילת אחריות לעבירות, הרצון לקבל טיפול... תפקוד תעסוקתי רציף והיעדר מעורבות עבירות נוספות", כתב השופט קפלן בהחלטתו. "בנסיבות אלה שירות המבחן מציע להאריך את המאסר המותנה שתלוי נגד הנאשם".

לבסוף, השופט החליט להאריך בשנה את המאסרים המותנים, וכאמור קנס את הנאשם ב-500 שקל. 

<a class="article-logo" href="http://www.posta.co.il/widgetkit/%D7%9E%D7%93%D7%95%D7%A8%D7%99%D7%9D-1/%D7%9E%D7%97%D7%9C%D7%A7-%D7%A1%D7%9E%D7%99%D7%9D/13670-%D7%9B%D7%AA%D7%91-%D7%90%D7%99%D7%A9%D7%95%D7%9D-%D7%A2%D7%9C-%D7%A9%D7%9C%D7%95%D7%A9%D7%94-%D7%A9%D7%AA%D7%99%D7%9C%D7%99%D7%9D-500-%D7%A9%D7%A7%D7%9C-%D7%A7%D7%A0%D7%A1" target="_blank">לקריאה במקור לחץ כאן!</a>

![](./posta.png)
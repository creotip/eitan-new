---
title: רב מהצפון ששלח בריונים להכות אדם ירצה שלושה חודשי עבודות שירות בלבד
date: "2015-05-06T23:46:37.121Z"
description: 'הרב יפתח סופר פנה לתלמידו, הציע לו 1000 שקל וביקש ממנו "לעשות מצווה": לטפל באדם שהולך עם נשים נשואות. התוכנית כמעט יצאה לפועל. הרב הודה, ויבצע עבודות שירות'
---

הרב יפתח סופר מצפת יבצע עבודות שירות, לאחר שהודה כי שלח עבריין כדי לפגוע בתושב העיר ש"נחשד" בקשר עם נשים נשואות.

הרב סופר (43) מוכר באזור צפת, נות שיעורי תורה ומלמד בישיבות ובכולל בצפת, בחצור הגלילית ובקרית שמונה. הוא הועמד לדין עם תלמידו, יוסף עלוש (40) מחצור - עבריין בעל הרשעות בעבירות סמים ואלימות.

לפי כתב האישום שהוגש נגדם באמצעות פקד עו"ד דוניה נסאר מתביעות צפת, הפרשה החלה בטלפון של תושב העיר, המרצה מעצר בית בירושלים, אל הרב סופר. האיש הורחק מהבית עקב עבירות אלימות כלפי אשתו, וסיפר לרב כי הוא חושד שאשתו מקיימת רומן מהצד עם גבר אחר, שידוע בעיר כאחד ש"מתעסק עם נשים נשואות". הוא ביקש מהרב לשלוח מישהו שיכה את אותו גבר וילמד אותו לקח, ואמר שהוא מוכן לשלם 1,000 שקל כדי שהדבר ייעשה.

הרב פנה בעניין אל מכרו עלוש בעל העבר הפלילי, ואמר לו שיש בצפת "בחור שהולך עם הרבה נשים נשואות" וצריך לאיים עליו ולהכות אותו כדי להרתיע. על פי כתב האישום, סוכם בין הרב סופר כי עלוש יגיע לביתו של אותו גבר, ייתן לו מכות, ויקבל בתמורה 1,000 שקל דרך הרב.

כעבור כמה ימים התוכנית הגיעה לשלב הביצוע. אחרי שיעור תורה שנתן הרב סופר בחצור ב-19 באפריל, הוא פנה לתלמיד נוסף שלו וביקש ממנו "לעשות מצווה": להסיע את עלוש מחצור לצפת, אל ביתו של אותו גבר שבו צריך לטפל. הרב עצמו אף הראה לו את הבית.

בסביבות 22:00 בערב הגיעו שני "שליחיו" של הרב – העבריין והנהג – אל ביתו של הגבר והמתינו לו בחניה עם אורות כבויים. התוכנית השתבשה, כשהגבר הגיע לחניה ברכב, הוריד את שני בניו והמשיך בנסיעה. עלוש והבחור הנוסף המשיכו לעקוב אחריו עוד זמן קצר, ואחר כך עזבו. 

הרב סופר ועלוש הואשמו בקשירת קשר לפשע, תקיפה סתם ושיבוש מהלכי משפט, אולם סנגורי הרב, עורכי הדין איתן כבריאן ויניב פרץ, וסנגורו של עלוש עו"ד בני הראל, סגרו הסדר טיעון מהיר, שבו תוקנו העבירות לקשירת קשר לעוון וניסיון תקיפה, וסוכם על עונש של עבודות שירות, כאשר הסנגורים יבקשו להסתפק בחודש אחד ואילו הפרקליטות תטען לכמה חודשים.

השניים הורשעו בבית משפט השלום בקרית שמונה על ידי השופטת רות שפילברג כהן.  

סנגוריו של הרב, עורכי הדין כבריאן ופרץ מסרו: "אנו שמחים שהפרקליטות קיבלה במלואן  את טענותינו המבוססות, והעבירה החמורה שהיתה בכתב האישום וייחסה קשירת קשר לביצוע פשע, נמחקה והוסכם כי בכל מקרה לא יושת על הרב עונש מאסר מאחורי סורג ובריח. מדובר באדם נורמטיבי לחלוטין אשר הקדיש את כל חייו לעשייה ציבורית ולביצוע מעשים טובים".
        
     
<a href="http://www.posta.co.il/widgetkit/%D7%9E%D7%93%D7%95%D7%A8%D7%99%D7%9D-2/%D7%90%D7%9C%D7%99%D7%9E%D7%95%D7%AA/5807-%D7%94%D7%A8%D7%91-%D7%A9%D7%94%D7%A4%D7%A2%D7%99%D7%9C-%D7%A2%D7%91%D7%A8%D7%99%D7%99%D7%9F-%D7%9B%D7%93%D7%99-%D7%9C%D7%A4%D7%AA%D7%95%D7%A8-%D7%90%D7%AA-%D7%91%D7%A2%D7%99%D7%99%D7%AA-%D7%94%D7%A0%D7%99%D7%90%D7%95%D7%A3-%D7%91%D7%A6%D7%A4%D7%AA" target="_blank">הכתבה המלאה ב-פוסטה</a>

![](./posta.png)
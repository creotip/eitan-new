---
title: "ירי על ביתו של עבריין מהצפון הסתיים בעונש קל ביותר"
date: "2015-05-06T23:46:37.121Z"
description: עמר הואשם בירי לעבר ביתו של אליהו נאוי במגדל העמק, בעוד שאזייב סייע לו. הפרקליטות תדרוש מאסר של 4.5 שנים לעמר, אזייב ישוחרר תוך חודשים ספורים
---

עמר הואשם בירי לעבר ביתו של אליהו נאוי במגדל העמק, בעוד שאזייב סייע לו. הפרקליטות תדרוש מאסר של 4.5 שנים לעמר, אזייב ישוחרר תוך חודשים ספורים

הסדר טיעון ועונשי מאסר בפועל לאלון עמר (22) מתל עדשים ואריאל אזייב (27) מחדרה. השניים, המזוהים עם שמוליק הרוש, הואשמו והורשעו בתיק הירי לעבר בית משפחתו של  אליהו נאוי, שעל פי הערכות מודיעיניות של המשטרה מזוהה עם מיכאל מור, לכאורה במסגרת הסכסוך המתמשך בין שני הארגונים.

על פי כתב האישום המתוקן נגד השניים, בעלי עבר פלילי המוכרים למשטרה, ב-5 ביוני 2014 הם קשרו קשר לירות על בית משפחת נאוי במגדל העמק. במסגרת הקשר הצטייד עמר באקדח מסוג CZ , במחסנית ובתחמושת. באותו יום הוא שהה בבית אמו בתל עדשים, תוך הפרת החלטת בית משפט האוסרת עליו להגיע לישוב או ליצור קשר עם אמו.

בלילה, בשעה 22:00, הגיע אזייב לביתו אמו של עמר, ובחלוף כארבע שעות נסעו השניים במונית לרחוב נוף העמק, סמוך לבית משפחת נאוי, כשברשותו של עמק האקדח. מספר דקות לאחר הגעתם ירה עמר, בנוכחותו של אזייב, חמישה כדורים מהאקדח לעבר בית משפחת נאוי. בשלב הזה נתקל עמר בבעיה: מעצור באקדח מנע ממנו מלהמשיך ולירות, והשניים נמלטו מהמקום.  כתוצאה מהירי נגרמו לקיר החיצוני של בית משפחת נאוי חורי ירי. עמר המשיך להחזיק את האקדח במשך 10 ימים, עד שנעצר בבית אמו כשברשותו האקדח.

הפרקליטות ייחסה לשני הנאשמים עבירות של החזקת נשק, נשיאת נשק, קשירת קשר לביצוע פשע, גרימת היזק לרכוש במזיד וירי באזור מגורים. התשתית הראייתית נגדם כללה את תפיסת האקדח, המחסנית  והתחמושת בביתו של עמר, כמו גם קביעת  מז"פ לפיה מאותו נשק בוצע הירי לעבר בית משפחת נאוי. בנוסף, בידי החוקרים היו האזנות סתר, צילומי מצלמות אבטחה ועדויות שהצביעו על כך שעמר הגיע לזירה סמוך לירי. השניים, יש לציין, שמרו בשלב החקירה על זכות השתיקה. סנגורו של  אזייב טען בזמנו כי הוא כלל לא היה בזירה.

אבל למרות מצבור הראיות נגד הנאשמים, הפרקליטות נתקלה גם בקשיים ראייתיים, שהובילו אותה לבסוף – לאחר משא ומתו – להסכים על הסדר טיעון עם הסנגורים, עורכי הדין איתן כבריאן ותומר נוה. בכתב האישום המתוקן שינתה הפרקליטות את השתלשלות  האירועים, כך שעמר עדיין הואשם בעבירות שיוחסו לו בכתב האישום המקורי, אולם אזייב הואשם רק בסיוע. 

במסגרת ההסדר הוסכם כי על אזייב ייגזרו 24 חודשי מאסר בפועל בניכוי ימי מעצרו, כך שלמעשה הוא כבר סיים לרצות את רובו של העונש. כמו כן הוטלו עליו מאסרים מותנים וקנס כספי. מנגד, לגבי עמר נקבע בהסדר, כי הפרקליטות תעתור לארבע וחצי שנות מאסר ללא ניכוי ימי מעצרו, בעוד שסנגורו יוכל לטעון באופן חופשי, ובין היתר לבקש את ניכוי ימי מעצרו.

עו"ד כבריאן, המייצג את  אזייב, מסר בתגובה: "אני שמח שלאחר מאבק עיקש במהלך ניהול המשפט הצלחנו לשכנע את הפרקליטות לתקן את כתב האישום בצורה משמעותית ובכך לאפשר למרשי להשתחרר מהכלא בעוד חודשים בודדים ולחזור לשגרת חייו".

תגובתו של עו"ד נוה, המייצג את עמר, טרם התקבלה. 

---
title: "עסקת טיעון: האב לחמישה שנתפס עם ג'וינט – לא יישלח לכלא"
date: "2017-07-06T23:46:37.121Z"
description: 'עסקת טיעון יוצאת דופן תיחתם בשבוע הבא במסגרת סיפור שליחתו לכלא של יחזקאל סרבי, אב לחמישה שנשלח על ידי בית המשפט למאסר של 7 חודשים בכלא. עורכי דינו הצליחו לסכם עם הפרקליטות על המרת עונש המאסר בעונש מאסר על-תנאי בלבד.'
---

בחודש מרץ השנה (2017) נחשף כאן לראשונה סיפור מעצרו של יחזקאל סרבי, בן 52 ואב לחמישה ילדים, שבפשיטת משטרה על ביתו נמצא פחות מ-1 גרם קנאביס, השווה ערך ל-1-3 ג'וינטים בלבד.

<iframe width="560" height="315" src="https://www.youtube.com/embed/Ggu-FR99Uuk" frameborder="0" gesture="media" allow="encrypted-media" allowfullscreen></iframe>

סרבי, הסובל מפוסט טראומה בעקבות שירותו הצבאי ואף הגיש בקשה שסורבה לקבלת רשיון קנאביס רפואי, הואשם בעקבות המעצר בסעיף מינורי של החזקת סמים מסוכנים.

מאחר וזו היתה הפעם הרביעית בה נתפס, ועל רקע עברו כמכור להרואין שאף ישב בכלא, נאלץ השופט שמואל מלמד 'להפעיל' תנאי קודם שניתן לו בעבר – ולשלוח אותו לכלא ל-7 חודשי מאסר בפועל.

"התמכרתי לסמים בצעירותי בגלל חוויות המלחמה שהובילו לפוסט-טראומה, הייתי נרקומן וגם ישבתי בכלא בגלל זה – עד שנגמלתי," סיפר אז יחזקאל בשיחה עם המגזין. "אני נעזר בקנאביס מזה 8 שנים וזה עוזר לי שלא להתמכר לסמים ולתרופות אחרות. במקום לתמוך בי הם שולחים אותי לכלא, שם שוב אפול לסם."

בעקבות חשיפת הסיפור הוגשה בשנית בקשה למשרד הבריאות לאשר לו את השימוש בקנאביס רפואי. כעבור שבועות בודדים אושרה הפעם הבקשה וסרבי קיבל לחזקתו רשיון קנאביס רשמי – שהפך את העונש הצפוי לאבסורדי אף יותר.

גם מכתב רשמי ששלחה ח"כ שרן השכל לשר המשטרה גלעד ארדן, בדרישה שזה יפעל לביטול עונש המאסר, לא עזר. "זו אכיפה נדרשת ומידתית בכל קנה מידה," טען ארדן במכתב התשובה. "הוא אינו נמנה על הציבור הנורמטיבי."

עו"ד יניב פרץ ועו"ד איתן כבריאן, המלווים באופן קבוע נפגעים של מדיניות ההפללה, נטלו על עצמם לייצג את סרבי פרו בונו ללא עלות והגישו בשמו ערעור רשמי לבית המשפט המחוזי, לביטול פסיקתו של השופט מלמד.

ביום ב' הקרוב (2.10) צפוי להיערך הדיון הראשון בעניין הבקשה לערעור, אך כבר כעת מסתמן כי בשורה טובה צפויה להגיע לסרבי שככל הנראה יישאר עם משפחתו ולא ירצה את עונש המאסר שנגזר עליו.

למרות חובת הפעלת התנאי שנאלץ השופט מלמד להטיל בעקבות עבירות קודמות כאמור, עורכי הדין פרץ וכבריאן הגיעו להסכמה עם פרקליטות המדינה על הסדר טיעון פורץ דרך במסגרתו יבוטל עונש המאסר ויוחלף בעונש מאסר על תנאי בלבד, ייתכן גם עם עבודות שירות.

"אני מאמין שהאמת תנצח," אמר הבוקר סרבי בשיחה עם המגזין. "חייבים להבין שהפרח עדיף על מתדון, שזה נרקוטיקה לכל דבר הניתנת למכורים כדי להיגל מהרואין. רציתי להודות לעו"ד יניב פרץ ולאנשים שבלעדיהם לא הייתי מגיע לאן שהגעתי."


<a class="article-logo" href="http://www.xn--4dbcyzi5a.com/2017/09/%D7%A2%D7%A1%D7%A7%D7%AA-%D7%98%D7%99%D7%A2%D7%95%D7%9F-%D7%94%D7%90%D7%91-%D7%9C%D7%97%D7%9E%D7%99%D7%A9%D7%94-%D7%A9%D7%A0%D7%AA%D7%A4%D7%A1-%D7%A2%D7%9D-%D7%92%D7%95%D7%99%D7%A0%D7%98-%D7%9C/" target="_blank">לקריאה במקור לחץ כאן!</a>

![](./canabis.png)
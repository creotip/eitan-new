---
title: 'הנסיבות אכן מקלות: שנת מאסר לנכה צה"ל שגידל 46 ק"ג קנאביס'
date: "2017-07-06T23:46:37.121Z"
description: 'בניגוד לבית משפט השלום, בית המשפט המחוזי התחשב בהמלצת שירות המבחן והפחית מעונשו של הנאשם, שבעברו נפצע בתקרית ביטחונית וכיום הוא מתמודד גם עם נסיבות משפחתיות קשות'
---

הרכב של שלושה שופטים בבית המשפט המחוזי מרכז הפחית (11.6) חצי שנת מאסר מגזר דינו של גבר שהורשע בגידול 46.5 ק"ג קנאביס במעבדה שהקים בדירה ששכר לשם כך.

ב-15 בספטמבר 2014 שכר האיש דירה בראשון לציון, והקים בה מעבדה לגידול קנאביס. הוא רכש זרעים וחומרי דישון, צייד את הדירה במנורות הלוגן, מפוחי אוויר, מערכת השקיה וקירור וכל מה שצריך כדי לגדל את הצמח. האיש גם התחבר למערכת החשמל על ידי כבל לא מוסדר, מבלי לשלם על החיבור או על צריכת החשמל.

כשבעה חודשים לאחר מכן, ב-20 באפריל 2015, נערכה פשיטה על המקום, והמשטרה מצאה את כל הציוד וכן עשרות קילוגרמים של קנאביס. במסגרת עסקת טיעון הודה הנאשם בעבירות שיוחסו לו, אולם הצדדים לא הגיעו להסכמה לגבי העונש. בית משפט השלום נענה לבקשת סנגוריו, עו"ד איתן כבריאן ועו"ד יניב פרץ, ואישר לאיש תסקיר מבחן, שהועבר עם המלצה שיקומית ובקשה להשית על הנאשם עונש של עבודות שירות, צו פיקוח למשך שנה ומאסר על תנאי.

בגזר הדין בחר בית משפט השלום להתעלם מהמלצת תסקיר המבחן, ושלח את האיש למאסר של 18 חודשים בפועל, תשעה חודשים על תנאי, וקנס של 1500 שקל.

הנאשם ערער על המאסר בפועל, והסנגורים תיארו בערעור נסיבות חיים יוצאות דופן. מדבריהם עלה כי מדובר באדם נורמטיבי, אב לארבעה, שאחד מילדיו מעוכב התפתחות, וכי הקשר עם משפחתו חשוב לו במיוחד. לפני מספר שנים, במסגרת שירות מילואים הוא נפגע בתקרית ביטחונית, הפך לנכה צה"ל ונתמך על ידי משרד הביטחון.

הסנגורים הוסיפו וטענו כי הנסיבות גרמו לנאשם למעידה חד פעמית, וכי הוא הודה, הביע חרטה, הכיר בהתמכרותו לסמים והחל בטיפול אליו הוא מופיע בקביעות. לדעת הסנגורים, היתה זו טעות מצד בית משפט השלום להתעלם מהמלצת תסקיר המבחן. עו"ד עודד קלר מטעם הפרקליטות, המשיבה בערעור, טען כי לא רק שאין מדובר במעידה חד פעמית, אלא שמדובר "בעבירה קלסית של מחשבה פלילית מובהקת", כהגדרתו. לחיזוק דבריו טען עו"ד קלר כי האיש תכנן, יצר מעטפת, וניהל מעבדה במשך שבעה חודשים, בהם בכל רגע נתון יכול היה לעצור ולחזור בו. כמו כן, הוא הוסיף שבשנים האחרונות הפכו המעבדות לגידול קנאביס למכת מדינה, בשל הרווח העצום לעומת הסיכון הכרוך בכך.

השופטים אברהם טל, דנה מרשק מרום ונאוה בכור בחנו את טיעוני הצדדים והגיעו למסקנה שבית משפט השלום אכן הציב רף ענישה גבוה מדי, וכי היה מקום לתת יותר משקל לתסקיר המבחן שהמליץ: "יש להעדיף את האפיק השיקומי, היות והשתת עונש של מאסר בפועל...יצור סיכון לרגרסיה משמעותית במצבו ובמצב משפחתו, ועל כן המלצתנו היא להימנע מעונש מאסר בפועל".

לפיכך, הרכב השופטים קיצר כאמור את עונשו של האיש בשישה חודשים, וקבע כי עליו להתייצב לתחילת ריצוי עונשו ב-15 באוקטובר. 

<a class="article-logo" href="http://www.posta.co.il/widgetkit/%D7%9E%D7%93%D7%95%D7%A8%D7%99%D7%9D-1/%D7%9E%D7%97%D7%9C%D7%A7-%D7%A1%D7%9E%D7%99%D7%9D/13319-%D7%94%D7%A0%D7%A1%D7%99%D7%91%D7%95%D7%AA-%D7%90%D7%9B%D7%9F-%D7%9E%D7%A7%D7%9C%D7%95%D7%AA-%D7%A9%D7%A0%D7%AA-%D7%9E%D7%90%D7%A1%D7%A8-%D7%9C%D7%A0%D7%9B%D7%94-%D7%A6%D7%94-%D7%9C-%D7%A9%D7%92%D7%99%D7%93%D7%9C-46-%D7%A7-%D7%92-%D7%A7%D7%A0%D7%90%D7%91%D7%99%D7%A1" target="_blank">לקריאה במקור לחץ כאן!</a>

![](./posta.png)
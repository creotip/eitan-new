---
title: שוחרר ממעצר בשל טעות בזיהוי
date: "2015-05-06T23:46:37.121Z"
description: חקירת תקיפה מינית של ילדים הובילה למעצרו של ס', אך במסדר הזיהוי אחת הנערות טענה כי הוא אינו החשוד. "עברתי חקירות קשות. צעקו ואיימו עליי. כל הזמן אמרתי שזה לא אני", סיפר לאחר שחרורו
---

"התחננתי. אמרתי שלא נגעתי בילדים. אני עיוור, איך אני יכול לעשות את זה? לא עזר לי. שלושה ימים הייתי במעצר, ובגלל מצבי לא אכלתי, לא התקלחתי ולא ישנתי. הכול בגלל שהתיק שלי דומה לתיק של החשוד האמיתי", כך סיפר ס', בן 32 מחדרה, שנעצר בחשד כי ביצע מעשים מגונים בילדים וילדות, דקות לאחר ששוחרר כי לא זוהה במסדר זיהוי.

חקירת משטרת חדרה התנהלה בחשד כי גבר פיתה באמצעות ממתקים ילדים וילדות להיכנס איתו לבית כנסת שנמצא בשיפוץ, ושם ביצע בהם מעשים מגונים והטריד אותם מינית. על פי תיאור הקורבנות, החשוד נשא תיק גב. בתחילת השבוע, אם זיהתה בסניף הדואר את "התוקף" על פי התיק. היא הזעיקה את המשטרה וזו עצרה את החשוד לחקירה. ס' היה עצור. "עברתי חקירות קשות. צעקו ואיימו עליי. כל הזמן אמרתי שזה לא אני. אין לי קשר למה שהם טענו. הסברתי להם שיש מצלמות אצלי בבית וביקשתי שיבדקו אותן ויראו שהייתי בבית באותו זמן. שיראו איזה בגדים לבשתי ואם הם דומים לבגדי התוקף, אך זה לא עניין אותם. אמרתי להם שייקחו אותי לפוליגרף, אבל לא הסכימו. אני לא עבריין. עברתי שלושה ימים מאוד קשים, חקירות קשות על משהו שלא עשיתי. לא התחשבו בי בכלל", תיאר. הוא הובא לבית משפט השלום בחדרה ומעצרו הוארך עד יום חמישי, אך אתמול לא זוהה במסדר על ידי נערה שסיפרה כי ראתה את החשוד ואף רדפה אחריו. הבוקר שוחרר ללא תנאי. סנגורו של ס', עו"ד איתן כבריאן, אמר כי "ללקוח שלי טענות קשות לגבי ניהול החקירה. הלכנו לבית החולים. דבריו ייבדקו ואם יהיה צורך נגיש תלונה במחלקה לחקירות שוטרים ותביעה אזרחית נגד המשטרה". מהמשטרה נמסר כי ''החשוד זוהה על ידי האם ונעצר לחקירה. לאחר שהתברר כי אין תשתית ראייתית כלפיו והוא לא זוהה במסדר זיהוי, שחררנו אותו למרות שיכולנו להחזיקו במעצר עד יום חמישי. חקירת המעשים המגונים בילדים נמשכת".

<a class="article-logo" href="http://www.ynet.co.il/articles/0,7340,L-4338541,00.html" target="_blank"><img src="./YnetLogo.svg"></a>

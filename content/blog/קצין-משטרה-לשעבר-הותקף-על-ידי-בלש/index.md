---
title: קצין משטרה לשעבר הותקף על ידי בלש
date: "2015-05-06T23:46:37.121Z"
description: 'שנה בלבד לאחר שפרש ממשטרת ישראל, מצא עצמו סגן ניצב (בדימוס) דוד גבאי בעימות חזיתי ובלתי צפוי – דווקא עם בלש משטרה. על פי התלונה שהגיש למח"ש, כשניסה לברר מדוע עוכב אחיינו - התיז הבלש גז מדמיע ישירות לעיניו שוב ושוב, גם לאחר שנאזק. המשטרה בתגובה: המתלונן איים על שוטר ואף הכה אותו'
---

לא כך ציפה סגן-ניצב (בדימוס) דוד גבאי שייראה המפגש הבא שלו עם משטרת ישראל. גבאי, שהשתחרר מהמשטרה בשנה שעברה לאחר 37 שנות שירות, מצא עצמו בערב שמחת תורה בעימות עם שוטר שבמהלכו הותז גז פלפל ישירות לפניו והוא נאזק ונעצר.

גבאי מחזיק בהמלצות חמות מבכירי משטרת ישראל ששיבחו אותו על פועלו ארוך השנים בתור קצין משטרה. בערב החג הוא היה בדרכו לבית הכנסת בנתניה כאשר נקלע לסיטואציה הקשה. "ירדתי מהבית וראיתי את אחותי צועקת", סיפר לחדשות 2 Online. "בהתחלה הייתי בטוח שמדובר בתאונת דרכים. ראיתי אדם בלבוש אזרחי יושב באוטו והתכופפתי אליו כדי לשאול מה קרה, ולפני שהבנתי מה קורה - הוא התיז תרסיס פלפל ישר לפנים שלי".

"בזמן שניסיתי להתאושש מהריסוס בפנים, הרגשתי שדוחפים אותי לרצפה. עדיין לא ממש הבנתי מה קורה והוא השכיב אותי על הרצפה ואזק אותי", סיפר גבאי. "בשלב זה הוא התחיל להגיד לי שאני עצור בעבירה של הפרעה לשוטר במילוי תפקידו. לא ידעתי שהוא שוטר ולא ידעתי שאני מפריע".
    
        
        
### אחות השוטר איבדה את הכרתה

גבאי הגיש תלונה במחלקה לחקירות שוטרים, באמצעות פרקליטיו עו"ד יניב פרץ ואיתן כבריאן, ובה טען כי השוטר המשיך לרססו שוב ושוב לאחר שאזק את ידיו מאחורי גבו, ולמרות שהיה מנוטרל ולא יכול היה עוד להתנגד. על פי התלונה שהוגשה, לאורך ההתרחשות כולה לא תקף גבאי את הבלש, לא הפעיל כלפיו כוח ולא התנגד למעצר.

עוד נכתב בתלונה כי לאחר שנאזק, הסתובב הבלש לעבר עליזה, אחותו של גבאי, וללא סיבה החל לרסס גם את פניה באמצעות תרסיס הפלפל. בתלונה נכתב עוד כי הבלש לא הסתפק בכך ואף הפיל את עליזה בפראות על הרצפה, כאשר הוא מושך בחולצתה וחושף את אזוריה המוצנעים בפני הנוכחים במקום. לאחר מכן אזק אותה באגרסיביות, כשראשה מוטח על האבנים שהיו במקום, עד שהתעלפה ואיבדה את הכרתה.

"ישבתי בתחנת המשטרה ונתתי להם את כל הפרטים", אמר גבאי. "סיימתי את העדות והייתי בטוח שאני הולך הביתה. פתאום אני מבין שמתחילים לתפור לי תיק. הוא מתחיל לרמוז שנגעתי בשוטר, שהכנסתי את כל הגוף לתוך הרכב. לאחר מכן החלו לטעון שהכיתי אותו. לא היה שום מושג על מה הם מדברים". בתום החקירה במשטרה נעצר גבאי בחשד לתקיפה ואיום של שוטרי. מעצרו הוארך ביממה ולאחריה הוא שוחרר לביתו בתנאים מגבילים.
        
        
        
### "זו לא המשטרה ששירתי בה"

"הייתי 37 שנים במשטרה. הגעתי לשם ישר מבית החולים כשכולי חבול. אני אוהב את המשטרה, אבל זו לא המשטרה שאני שירתי בה. לא יכול להיות דבר כזה ששוטר יחטיף מכות ויגיד שתקפו אותו", הוסיף גבאי. "שירתי כמעט בכל המחוזות בארץ ובחיים שלי לא חשבתי שזה יכול לקרות".

ממשטרת נתניה נמסר בתגובה כי המתלונן התערב במהלך אירוע משטרתי שהתנהל בעניין אחיינו, איים ואף הכה את אחד השוטרים. "בשל כך הודיע השוטר למתלונן כי הוא עצור, אלא שאז דחף את השוטר שנאלץ לעשות שימוש בגז הפלפל שברשותו ולאזוק את החשוד. בשלב זה הכתה האישה ששהתה לצד המתלונן את השוטר בגבו, משכה אותו עד שנאלץ להשתמש בגז פלפל גם לעברה. בהמשך איים המתלונן על השוטר: 'אתה לא יודע עם מי אתה מתעסק, אני שוטר, לא סתם שוטר אלא סגן ניצב ואתה תשלם על זה'". עוד ציינו במשטרה כי שכן שהעיד במשטרה תיאר כי שמע את השוטר מודיע לחשוד כי מדובר במשטרה ולא יתערב והבחין בחשוד תוקף את השוטר."

מהמחלקה לחקירות שוטרים נמסר בתגובה כי התלונה התקבלה והיא תיבדק.
    
    
<a class="article-logo" href="http://www.mako.co.il/news-law/crime/Article-226fb8e39073241004.htm" target="_blank">לקריאה במקור לחץ כאן!</a>

<a href="http://www.mako.co.il/news-law/crime/Article-226fb8e39073241004.htm" target="_blank"><img src="./mako.png"></a>

